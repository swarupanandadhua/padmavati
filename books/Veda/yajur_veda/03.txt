॥ वेद ॥
॥ वेद ॥
>
॥ यजुर्वेद ॥
>
॥ पूर्वार्ध ॥
>
॥ अध्याय ३ ॥

समिधाग्निं दुवस्यत घृतैर्बोधयतातिथिम् . 

आस्मिन् हव्या जुहोतन.. (१)

हे यजमानो! आप समिधा से अग्नि को प्रज्वलित करने व उस को जगाने की कृपा कीजिए. हे यजमानो! आप अतिथि से अग्नि को प्रज्वलित करने व उस में हवि प्रदान करने की कृपा कीजिए. ( १ )

 

सुसमिद्धाय शोचिषे घृतं तीव्रं जुहोतन. 

अग्नये जातवेदसे.. (२)

हे यजमानो! आप समिधाओं से अच्छी तरह प्रज्वलित सर्वज्ञ अग्नि में पवित्र घी की आहुति प्रदान करने की कृपा कीजिए. (२)

 

तं त्वा समिद्भिरङ्गिरो घृतेन वर्धयामसि. 

बृहच्छोचा यविष्ट्य.. (३)

हे अग्नि ! हम आप को समिधाओं व घी से प्रज्वलित कर बढ़ाते हैं. आप विशाल जौमयी ज्वालाओं से ऊंचे और प्रकाशित होने की कृपा कीजिए. (३)

 

उप त्वाग्ने हविष्मतीर्घृताचीर्यन्तु हर्यत. 

जुषस्व समिधो मम.. (४)

हे अग्नि ! हवि एवं घृत वाली आहुतियां आप तक पहुंचें, आप का मन हरें. आप हमारे द्वारा भेंट की गई समिधाओं को स्वीकार करने की कृपा करें. ( ४ ) 

 

भूर्भुवः स्वद्यौरिव भूम्ना पृथिवीव वरिम्णा.

तस्यास्ते पृथिवि देवयजनि पृष्ठेग्निमन्नादमन्नाद्यायादधे.. (५)

हे अग्नि ! आप भू, भुव ( अंतरिक्ष ) और स्वर्गलोक में विद्यमान हैं. पृथ्वी यज्ञ करने के लिए श्रेष्ठ स्थान प्रदान करती है. हम उसी पृथ्वी पर यज्ञ करने के लिए उस से पूर्व यज्ञ - वेदिका पर अग्नि को स्थापित करते हैं. हम अन्न से बल और स्वर्गलोक से दिव्यता धारण करें. हम पृथ्वी के समान महिमा प्राप्त करें. (५)

 

आयं गौः पृश्निरक्रमीदसदन् मातरं पुरः पितरं च प्रयन्त्स्व:.. (६)

अग्नि देव सर्वत्र भ्रमणशील व बहुरंगी लपटों वाले हैं. वह पृथ्वी माता के पास आसन पर विराजमान हैं. यज्ञ में वह प्रयत्नपूर्वक स्वर्गलोक पिता के पास पहुंच गए हैं. (६)

 

अन्तश्चरति रोचनास्य प्राणादपानती. 

व्यख्यन् महिषो दिवम्.. (७)

अग्नि का तेज प्राणवायु और अपानवायु के रूप में सभी प्राणियों के भीतर संचरण करता है. वे अपने उस तेज को और फैलाते हुए स्वर्गलोक को प्रकाशित करते हैं. (७)

 

त्रि  शद्धाम विराजति वाक् पतङ्गाय धीयते प्रति वस्तोरह द्युभि:.. (८)

वाणी रूप में अग्नि का तेज दस के तिगुने (यानी तीस ) स्थानों पर शोभा पाता है अर्थात् वाणी दिनरात के तीस मुहूर्त और महीने के तीस दिन के रूप में शोभित होती है. सूर्य के लिए भी स्तुति के रूप में वाणी का तेज धारण किया जाता है. दिन में प्रकाश रूप में अग्नि के लिए वाणी के रूप में स्तोत्र उचारे जाते हैं. ( ८ )

 

 

 

अग्निर्ज्योतिर्ज्योतिरग्निः नः स्वाहा सूर्यो ज्योतिर्ज्योति: सूर्य: स्वाहा.

अग्निर्वच ज्योतिर्वर्चः स्वाहा सूर्यो वर्चो ज्योतिर्वर्चः स्वाहा. 

ज्योति: सूर्य: सूर्यो ज्योति: स्वाहा .. ( ९ )

अग्नि प्रकाश है. प्रकाश अग्नि है. प्रकाश स्वरूप अग्नि के लिए हम आहुति प्रदान करते हैं. सूर्य प्रकाश है. प्रकाश सूर्य है. हम प्रकाश स्वरूप सूर्य के लिए आहुति प्रदान करते हैं. वाणी अग्नि है. अग्नि वाणी है. वाणी स्वरूप अग्नि के लिए आहुति प्रदान करते हैं. वाणी सूर्य रूप है. सूर्य वाणी रूप है. हम सूर्य को आहुति प्रदान करते हैं. प्रकाश सूर्य रूप है. सूर्य प्रकाश रूप है. हम सूर्य को आहुति प्रदान करते हैं. (९)

 

सजूर्देवेन सवित्रा सजू रात्र्येन्द्रवत्या. 

जुषाणो अग्निर्वेतु स्वाहा. 

सजूर्देवेन सवित्रा सजूरुषसेन्द्रवत्या. 

जुषाण: सूर्यो वेतु स्वाहा.. (१०)

सविता देव सहित और इंद्रयुक्त रात्रि सहित अग्नि को आहुति प्रदान करते हैं. इन देवताओं से युक्त ( जुड़े हुए ) अग्नि इस आहुति को ग्रहण करने की कृपा करें. सविता देव सहित इंद्रयुक्त उषा देवी के साथ सूर्य के लिए यह आहुति प्रदान करते हैं. सूर्य इस आहुति को स्वीकार करने की कृपा करें. (१०)

 

उपप्रयन्तो अध्वरं मन्त्रं वोचे माग्नये. 

आरे अस्मे च शृण्वते.. (११)

हम यज्ञ के समीप प्रयास कर रहे हैं ( जा रहे हैं ). हम अग्नि के लिए मंत्र उचार रहे हैं. वे हमारे समीप आने की कृपा करें और मंत्रों को सुनने की कृपा करें. (११)

 

 

अग्निर्मूर्धा दिवः ककुत्पतिः पृथिव्या अयम्. 

अपा रेता सि जिन्वति (१) 

हे अग्नि ! आप मूर्धन्य ( सर्वोच्च ), स्वर्गलोक में स्थित, इस पृथ्वी के स्वामी और भरणपोषण करने वाले हैं. आप जल में प्राणदायी शक्ति डालते हैं व जीवों को जिलाते हैं. (१)

 

उभा वामिन्द्राग्नी आहुवध्या उभा राधसः सह मादयध्यै.

उभा दाताराविषा रयीणामुभा वाजस्य सातये हुवे वाम्.. (१३)

हे इंद्र ! हे अग्नि ! हम यजमान आप दोनों देवताओं को यज्ञ में आमंत्रित करते हैं. हम आप दोनों को आहुति भेंट करते हैं. हम आप की आराधना करते हैं. आप अन्नधनसहित हमें मदमस्त बनाइए, आप अन्न और धन के दाता हैं. हम आप दोनों को ही अन्न और धन पाने के लिए यज्ञ में आमंत्रित करते हैं. (१३ )

 

अयं ते योनिर्ऋत्वियो यतो जातो अरोचथाः.

तं जानन्नग्न ऽ आरोहाथा नो वर्धया रयिम्.. (१४)

हे अग्नि ! आप बारबार उत्पन्न होने वाले हैं. इसलिए यज्ञ की समाप्ति पर आप पुनः गृहस्थ के यहां जन्म लें अर्थात् प्रातः, मध्याह्न और सायंकाल प्रकट हों. बाद में पुनः यज्ञ के लिए हमें समृद्ध करें. (१४)

 

अयमिह प्रथमो धायि धातृभिर्होता यजिष्ठो अध्वरेष्वीड्यः.

यमप्नवानो भृगवो विरुरुचुर्वनेषु चित्रं विभ्वं विशेविशे.. (१५)

हे अग्नि ! आप प्रथम हैं. आप देवताओं को आमंत्रित करते हैं. आप यज्ञवान हैं, यज्ञ में पुरोहितों द्वारा आप की उपासना और स्थापना की जाती है. आपको आप्नवान और भृगु आदि ऋषियों ने समय-समय पर वनों में प्रज्वलित किया. आप विलक्षण हैं. (१५)

 

अस्य प्रत्नामनु द्युत शुक्रं दुदुहे अह्नयः पयः सहस्रासामृषिम् .. (१६)

अग्नि देव चिरकाल से हैं. हम उन की कांति का अनुसरण करना चाहते हैं. यजमान ने दूध, दही आदि हवि की सामग्री से हजारों यज्ञ करने वाले ऋषियों की भांति दूध दुहा है. (१६)

 

तनूपाऽ अग्नेसि तन्वं मे पाह्यायुर्दा अग्नेस्यायुर्मे देहि वर्चोदा ऽ अग्नेसि वर्चो मे   देहि . 

अग्ने यन्मे तन्वा ऊनं तन्म ऽ आपण.. (१७)

हे अग्नि ! आप पुरोहित के तन के रक्षक हैं. आप हमारे भी तन की रक्षा करने की कृपा कीजिए. हे अग्नि ! आप आयु देने वाले हैं. आप हमें (दीर्घ) आयु प्रदान करने की कृपा कीजिए. हे अग्नि ! आप वर्चस्व ( प्रभाव ) प्रदाता हैं. आप हमें वर्चस्व प्रदान करने की कृपा कीजिए. हे अग्नि ! आप हमारे शरीर की न्यूनता ( कमियां ) दूर कर के उसे पूर्ण करने की कृपा कीजिए. ( १७ )

 

इन्धानास्त्वा शत हिमा घुमन्त  समिधीमहि.

वयस्वन्तो वयस्कृत : सहस्वन्तः सहस्कृतम्. 

अग्ने सपत्नदम्भनमदब्धासो अदाभ्यम्.

चित्रावसो स्वस्ति ते पारमशीय.. (१८)

हे अग्नि ! आप प्रकाशमान व धनवान हैं. आप की कृपा से यजमान सौ वर्ष की आयु पाते हैं. आप आयुष्मान हैं. आप हमें भी आयुष्मान बनाने की कृपा कीजिए. आप शक्तिमान हैं. हमें भी शक्तिमान बनाने की कृपा कीजिए. आप अदम्य हैं. आप हमें पत्नी सहित सौ वर्षों तक प्रकाशित रखने की कृपा कीजिए. आप विलक्षण हैं. आप हमें कल्याण के लिए अपनी शरण में रखने की कृपा कीजिए. ( १८ )

 

सं त्वमग्ने सूर्यस्य वर्चसागथाः समृषीणा स्तुतेन.

सं प्रियेण धाम्ना समहमायुषा सं वर्चसा सं प्रजया स रायस्पोषेण ग्मिषीय.. (१९)

हे अग्नि ! आप सूर्य से प्रभावित हैं. आप ऋषियों की स्तुतियों से युक्त हैं. आप आहुतिमय हैं. आप अपने प्रिय धाम से आयु, वर्चस्व, संतान, धनधान्य पोषण सहित पधारने की कृपा कीजिए. (१९)

 

अन्धस्थान्धो वो भक्षीय महस्थ महो वो भक्षीयोर्जस्थोर्जं वो भक्षीय रायस्पोषस्थ 

रायस्पोषं वो भक्षीय.. (२०)

हे गौओ! आप अन्न स्वरूपा हैं. आप की कृपा से अन्न हमारे लिए खाने योग्य होता है. आप रस से युक्त हैं. आप की कृपा से घी, दूध आदि रसीली चीजें खाने योग्य होती हैं. आप आदरणीया हैं. हमें आदर योग्य बनाने की कृपा कीजिए. आप धनवती हैं. आप हमें धनी बनाने की कृपा कीजिए. आप बलवती हैं. आप हमें भी बलवान बनाइए. आप की कृपा से हम पुष्ट हों. ( २० )

 

रेवती रमध्वमस्मिन्योनावस्मिन् गोष्ठेस्मिँल्लोकेस्मिन् क्षये. इहैव स्त मापगात.. (२१)

हे रेवती ( धन वाली गौओ )! आप यज्ञ के समय यज्ञस्थल पर प्रसन्नता के साथ रहें. आप दुही जाने से पहले बाड़े में विचरें. आप सदैव यजमान की आंखों में रहें. आप यहीं निवास कीजिए. आप कहीं मत जाइए. (२१)

 

सं  हितासि विश्वरूप्यूर्जामाविश गौपत्ये..

उप त्वाग्ने दिवेदिवे दोषावस्तर्द्धिया वयम्.

नमो भरन्तऽ एमसि.. (२२)

हे गौओ! आप बहुत रूपों वाली और ऊर्जस्वी (तेजस्वी ) हैं. आप यजमान को गोपति बनाती हैं. हे अग्नि ! आप दिनरात यजमान के पास निवास करते हैं. हम श्रद्धा से भर कर आप को नमन करते हैं. हम आप के पास आते हैं. (२२)

 

राजन्तमध्वराणां गोपामृतस्य दीदिविम्. वर्धमान थं स्वे दमे.. (२३)

हे अग्नि ! आप प्रकाशमान हैं. आप यज्ञों में शोभित होते हैं. आप स्वर्गलोक को भी प्रकाशित करते हैं. आप गोपति व अमर हैं. आप स्वयं यज्ञ में बढ़ोतरी पाते हैं. हम उपासना से आप के पास आते हैं. (२३)

 

स नः पितेव सूनवेग्ने सूपायनो भव. सचस्वा नः स्वस्तये .. (२४)

हे अग्नि! आप यजमानों के पास उसी तरह बने रहें जैसे पिता पुत्र के पास बना रहता है. आप हम यजमानों के कल्याण के लिए सदैव यजमानों के पास रहने की कृपा कीजिए. (२४ )

 

अग्ने त्वं नो अन्तम ऽ उत त्राता शिवो भवा वरूथ्यः.

वसुरग्निर्वसुश्रवाऽ अच्छा नक्षि द्युमत्तम रयिं दा... (२५)

हे अग्नि ! आप हमारे पास हैं. आप पालक, रक्षक, कल्याणकारी व भावी पीढ़ियों के दाता हैं. आप घर दाता, विश्वविख्यात, धन और कीर्तिदाता हैं. हमारी आंख के तारे व धनदाता हैं. (२५)

 

तन्त्वा शोचिष्ठ दीदिवः सुम्नाय नूनमीमहे सखिभ्यः.

स नो बोधि श्रुधी हवमुरुष्याणो अघायतः समस्मात्.. (२६)

हे अग्नि ! आप पवित्रतम हैं. आप स्वर्गलोक को भी प्रकाशित करने वाले हैं. आप से हम अपने अच्छे मन के लिए कामना करते हैं. आप से हम अच्छे मित्रों के लिए इच्छा करते हैं. आप पापियों से हमें बचाइए. आप हमें जागृत कीजिए. आप हमारा निवेदन सुनिए. (२६)

 

इति एहि काम्या ऽ एत. मयि वः कामधरणं भूयात्.. (२७)

 हे इड़ा देवी! व हे अदिति देवी! आप यहां पधारिए. आप यहां पधारने की इच्छा कीजिए. हे इच्छित गौ ! आप हमारी इच्छाओं को पूरा करने के लिए यहां पधारिए. (२७)

 

सोमान स्वरणं कृणुहि ब्रह्मणस्पते. कक्षीवन्तं य ऽ औशिजः.. (२८)

हे ब्रह्मणस्पति! आप सोम का सेवन करने वालों को प्रकाशमान कीजिए. जैसे उशीज के पुत्र कक्षीवान को आप ने महिमावान बनाया, वैसे ही आप हमें भी महिमावान बनाने की कृपा कीजिए. ( २८ )

 

यो रेवान्यो अमीवहा वसुवित्पुष्टिवर्द्धनः स नः सिषक्तु यस्तुर:.. (२९)

हे ब्रह्मणस्पति! आप रोगहारी, धनवान, ऐश्वर्यदाता, पुष्टिवर्धक व जल्दी काम समाप्त करने वाले हैं. आप हमारे पास पधारने की कृपा कीजिए. (२९)

 

मा नः श सो अररुषो धूर्तिः प्रणङ् मर्त्यस्य. रक्षा णो ब्रह्मणस्पते.. (३०)

हे ब्रह्मणस्पति! आप हमारी रक्षा करने की कृपा कीजिए. हम पर धूर्त, अयज्ञी ( यज्ञ न करने वालों) लोगों का बुरा असर न हो. (३०)

 

महि त्रीणामवोस्तु द्युक्षं मित्रस्यार्यम्णः. दुराधर्षं वरुणस्य.. (३१)

मित्र देवता, अर्यमन देवता और दुर्धर्ष (प्रबल प्रतापी ) वरुण तीनों देव हमारी रक्षा करने की कृपा करें. (३१)

 

नहि तेषाममा चन नाध्वसु वारणेषु. ईशे रिपुरघश स... (३२)

राह, कठिन स्थान और घर आदि स्थानों में भी तीनों देवों की कृपा से पापी शत्रु असर नहीं डाल सकता. (३२)

 

ते हि पुत्रासो अदितेः प्र जीवसे मर्त्याय ज्योतिर्यच्छन्त्यजनम्.. (३३)

वे तीनों देव अदिति देव के पुत्र हैं. वे मनुष्यों को दीर्घ जीवन और कभी क्षीण न होने वाली ज्योति प्रदान करते हैं. ( ३३ )

 

कदा चन स्तरीरसि नेन्द्र सश्चसि दाशु .

उपोपेन्नु मघवन् भूय ऽ इन्नु ते दानं देवस्य पृच्यते .. (३४)

हे इंद्र! आप अहिंसक हैं. यजमान हविदाता हैं, यजमान की धनदान से सेवा करते हैं. आप ऐश्वर्य से युक्त हैं. आप यजमान को अधिक धन दान करने वाले हैं. (३४) 

 

तत्सवितुर्वरेण्यं भर्गो देवस्य धीमहि धियो यो न: प्रचोदयात्.. (३५)

सविता वरण करने योग्य व सौभाग्यवान हैं. हम उन की बुद्धिपूर्वक उपासना करते हैं. वे हमारी बुद्धि को प्रेरित करने की कृपा करें. (३५)

 

परि ते दूडभो रथोस्मा  अश्नोतु विश्वतः येन रक्षसि दाशुषः.. (३६)

हे देवगण! आप चारों ओर से हमारी रक्षा करने की कृपा करें. हे देवगण! आप का रथ हमारी रक्षा करने की कृपा करे. हे देवगण! आप चारों ओर से हमारी रक्षा करने की कृपा करें, ताकि हमारे धन की रक्षा हो सके. (३६)

 

भूर्भुवः स्वः सुप्रजाः प्रजाभिः स्यासुवीरो वीरैः सुपोषः पोषैः . 

नर्य प्रजां मे पाहि श स्य पशून्मे पाह्यथर्य पितुं मे पाहि.. (३७)

हे अग्नि ! हम अच्छी संतान और अच्छे वीरों वाले हो जाएं. हम सुवीरों का अच्छे अन्न से पोषण करें. आप हमारी संतान, हमारे पशुओं व पालक की रक्षा करने की कृपा करें. (३७)

 

आ गन्म विश्ववेदसमस्मभ्यं वसुवित्तमम्.

अग्ने सम्राभि द्युम्नमभि सहऽआ यच्छस्व .. ( ३८)

अग्नि ! आप बुलाने योग्य व सर्वविद् हैं. आप हमारे लिए श्रेष्ठ धन धारण करने व हमारे पास आने की कृपा कीजिए. आप सम्राट् हैं. आप शोभा सहित धारिए और हमें भी शोभा प्रदान करने की कृपा कीजिए. (३८)

 

अयमग्निर्गृहपतिर्गार्हपत्यः प्रजाया वसुवित्तमः .

अग्ने गृहपतेभि द्युम्नमभि सह आ यच्छस्व .. (३९)

ये अग्नि गृहपति हैं. हमारी संतान के लिए धन देने वाले हैं. हे अग्नि ! आप गृहपति हैं, आप शोभा सहित पधारिए और हमें भी शोभा प्रदान करने की कृपा कीजिए. (३९)

 

अयमग्निः पुरीष्यो रयिमान् पुष्टिवर्धनः.

अग्ने पुरीष्याभि द्युम्नमभि सहऽआ यच्छस्व ... (४०)

यह अग्नि दक्षिण, धनवान व पुष्टिवर्धक है. हे अग्नि ! आप वैभववर्धक हैं. आप शोभा सहित पधारिए और हमें भी शोभा प्रदान करने की कृपा कीजिए. (४० ) 

 

गृहमा बिभीतमा वेपध्वमूर्जं बिभ्रत ऽ एमसि.

ऊर्जं बिभ्रद्वः सुमनाः सुमेधा गृहानैमि मनसा मोदमानः .. ( ४१ )

हे घर! भयभीत और कांपिए मत. हम ऊर्जस्वी ( तेजवान ) होने के लिए आप के पास आते हैं. हम ओज संपन्न हो कर आप में प्रविष्ट होते हैं. हम श्रेष्ठ बुद्धिमान दुःखहीन हो कर आप में प्रविष्ट होते हैं. ( ४१ )

 

येषामध्येति प्रवसन्येषु सौमनसो बहुः. 

गृहानुपह्वयामहे ते नो जानन्तु जानत:.. (४२)

प्रवास के समय जिस के बारे में सोचते हैं, अच्छे मन से उस घर में प्रसन्नता से रह रहे हैं. घर के पास रहने वाले देवता ज्ञानी हैं. वे देवता हमारे इस भाव को जानने की कृपा करें. (४२)

 

उपहूता ऽ इह गाव ऽ उपहूता ऽ अजावयः.

अथो अन्नस्य कीलाल ऽ उपहूतो गृहेषु नः.

क्षेमाय वः शान्त्यै प्रपद्ये शिव शग्म ४ शंयोः शंयोः.. (४३)

हमारे घर में सुख से रहने के लिए गायों, भेड़ों व बकरियों को सम्मान से बुलाया गया है. अन्न की समृद्धि हेतु हम इन का आह्वान करते हैं. हम कल्याण व अनिष्ट निवारण हेतु आप का आह्वान करते हैं. हम लौकिक और पारलौकिक सुख पाना चाहते हैं. (४३)

 

प्रघासिनो हवामहे मरुतश्च रिशादसः. 

करम्भेण सजोषसः.. (४४)

हे मरुद्गणो! आप शत्रुओं की हिंसा करने वाले व हवि का भक्षण करने वाले हैं. हे मरुद्गणो! आप दही मिश्रित सत्तू का भक्षण करने वाले हैं. (४४)

 

यद्ग्रामे यदरण्ये यत्सभायां यदिन्द्रिये.

यदेनश्चकृ॒मा वयमिदं तदवयजामहे स्वाहा.. (४५)

जो पाप हम ने गांव, जंगल और सभा में किए हैं हम उन से मुक्त होने के लिए यज्ञ करते हैं, उन के लिए स्वाहा. जो पाप हम ने इंद्रियों से किए हैं हम उन से मुक्त होने के लिए यज्ञ करते हैं, उन के लिए स्वाहा. (४५ )

 

मो षू इन्द्रात्र पृत्सु देवैरस्ति हि ष्मा ते शुष्मिन्नवयाः. 

महश्चिद्यस्य मीढुषो यव्या हविष्मतो मरुतो वन्दते गी.... (४६)

हे इंद्र! आप शक्तिमान और देवों का पक्ष लेने वाले हैं. आप हमारा नाश मत कीजिए. आप महान और हवि को ग्रहण करने वाले हैं. आप यज्ञ वाली हवि ग्रहण करते हैं. हम मरुद्गण की भी वाणी से वंदना करते हैं. (४६)

 

अक्रन् कर्म कर्मकृतः सह वाचा मयोभुवा.

देवेभ्यः कर्म कृत्वास्तं प्रेत सचाभुव:.. (४७)

कर्मकर्ता वाणी के साथ मंत्रपाठ का कर्म करने की कृपा करें. परस्पर प्रीतिपूर्वक रहने वाले यजमानगण देवताओं के अनुष्ठान कर के प्रस्थान करने की कृपा करें. (४७)

 

अवभृथ निचुम्पुण निचेरुरसि निचुम्पुण:.

अव देवैर्देवकृतमेनोयासिषमव मर्त्यैर्मर्त्यकृतं पुरुराव्णो देव रिषस्पाहि.. (४८)

हे जलप्रवाह ! आप नीचे की ओर बहने वाले और बहुत तीव्र वेग वाले हैं. फिर भी धीमी गति से बहने की कृपा कीजिए. आप देवताओं के प्रति किए गए पाप धोने के लिए पधारे हैं. आप दुःखदायी शत्रुओं से हमारी रक्षा करने की कृपा कीजिए. (४८ )

 

पूर्णा दर्वि परापत सुपूर्णा पुनरापत वस्नेव विक्रीणावहा इषमूर्जशतक्रतो.. (४९)

हे दर्वि देवी! आप पास स्थित अन्न से परिपूर्ण होने की कृपा कीजिए. आप इंद्र की ओर जाने की कृपा कीजिए. वे सैकड़ों यज्ञ करने वाले हैं. हम हवि रूप अन्न रस को आपस में बेचें ( आदानप्रदान करें). (४९)

 

देहि मे ददामि ते नि मे धेहि नि ते दधे.

निहारं च हरासि मे निहारं निहराणि ते स्वाहा.. (५०)

( इंद्र कहते हैं ) हे यजमान ! आप हमें हवि प्रदान कीजिए. हम आप को (सुफल ) प्रदान करेंगे. आप निश्चित (रूप से ) हवि धारण कीजिए. हम आप को अभीष्ट फल देंगे. (यजमान कहते हैं ) हे इंद्र! हम निश्चय ही आप को हवि प्रदान करते हैं. आप भी हमारे लिए अन्न प्रदान कीजिए. आप के लिए स्वाहा. (५०)

 

अक्षन्नमीमदन्त ह्यव प्रिया ऽ अधूषत.

अस्तोषत स्वभानवो विप्रा नविष्ठया मती योजा न्विन्द्र ते हरी.. (५१)

हम ने यज्ञ में जो हवि पितरों के लिए प्रदान की है, उसे पितरों ने स्वीकार कर लिया है. स्वीकार कर के उस हवि का सेवन भी कर लिया है. स्वयं प्रकाशित ब्राह्मणों ने नई ऋचाओं से स्तुति शुरू कर दी. हे इंद्र! अब इस यज्ञ में पधारने के लिए 'हरी' नामक घोड़ों को रथ में जोतने की कृपा कीजिए. (५१)

 

सुसन्दृशं त्वा वयं मघवन्वन्दिषीमहि.

प्र नूनं पूर्णबन्धुर स्तुतो यासि वशाँ  अनु योजा न्विन्द्र ते हरी.. (५२)

हे इंद्र! आप धनवान हैं. आप सभी को अच्छी और समान दृष्टि से देखते हैं. हम सब आप की उपासना करते हैं. आप निश्चय ही हम सभी के पूर्ण बंधु हैं. आप स्तुति करने वालों के वश में रहते हैं. आप उन की स्तुतियों का अनुकरण करते हैं. आप उन की इच्छा पूरी करने के लिए रथ में 'हरी' नामक घोड़ों को जोतने की कृपा कीजिए. (५२ )

 

मनो न्वाह्वामहे नाराश सेन स्तोमेन. पितॄणां च मन्मभिः.. (५३)

हम वीर पुरुषों की गाथाओं को गाने वाले मंत्रों से पितरों को आमंत्रित करते हैं. हम पितरों को मन से बार-बार आमंत्रित करते हैं. (५३)

 

आ न ऽ एतु मनः पुनः क्रत्वे दक्षाय जीवसे. ज्योक् च सूर्यं दृशे.. (५४)

हमारा यह मन (पितृलोक से ) पुनः आए. यज्ञ कार्य के लिए जीवलोक में पधारने की कृपा करे. हम बारबार सूर्य का प्रकाश देख सकें. (५४)

 

पुनर्नः पितरो मनो ददातु दैव्यो जनः जीवं व्रातसचेमहि.. (५५)

 पितृगण ! पुनः हमारे मन को श्रेष्ठ कार्यों के लिए प्रेरित करने की कृपा करें. ताकि हम जीवों और घर वालों की सेवा कर सकें. (५५)

 

वय सोम व्रते तव मनस्तनूषु बिभ्रतः प्रजावन्त: सचेमहि.. (५६)

हे पितरो ! आप सोम व्रत वाले हैं. हम आप के प्रति पितृकार्यों में मन और तन लगाए हुए हैं. उसे धारण किए हुए हैं. हम संतानवान सचित्त आप की सेवा में लगे रहें. (५६)

 

एष ते रुद्र भागः सह स्वस्त्राम्बिकया तं जुषस्व स्वाहैष ते रुद्र भाग ऽ आखुस्ते पशुः .. (५७)

हे रुद्र! यह आप का भाग है. आप अपनी पत्नी अंबिका के साथ इसे ग्रहण करने की कृपा कीजिए. आप के लिए स्वाहा. हे रुद्र! यह भाग आप के पशु चूहे के लिए अर्पित है. (५७)

 

अव रुद्रमदीमह्यव देवं त्र्यम्बकम्.

यथा नो वस्यसस्करद्यथा नः श्रेयसस्करद्यथा नो व्यवसाययात्.. (५८)

रुद्र देव व त्र्यंबक को हम लोगों की रक्षा करनी चाहिए. वे हमारे लिए आयुकारी (बढ़ोतरी करने वाले), श्रेयकारी व व्यवसायों की बढ़ोतरी करने वाले हों. (५८)

 

भेषजमसि भेषजं गवेश्वाय पुरुषाय भेषजम्. 

सुखं मेषाय मेष्यै.. (५९)

हे रुद्र! आप रोग निवारक ओषधि की भांति कष्ट निवारक हैं. आप हमारे घोड़ों के लिए ओषधि प्रदान कीजिए. आप हमारे व्यक्तियों के लिए ओषधि प्रदान कीजिए. हम अपने भेड़ और अन्य पशुओं की आप से कुशलता चाहते हैं. (५९)

 

त्र्यम्बकं यजामहे सुगन्धिं पुष्टिवर्धनम् . 

उर्वारुकमिव बन्धनान्मृत्योर्मुक्षीय मामृतात् त्र्यम्बकं यजामहे सुगन्धिं पतिवेदनम्.

उर्वारुकमिव बन्धनादितो मुक्षीय मामुत:.. (६०)

हे रुद्र! आप तीन दृष्टियों वाले हैं. हम आप की उपासना करते हैं. आप जीवन में सुगंध फैलाने व पौष्टिकता बढ़ाने वाले हैं. हमें संरक्षण प्रदान करते हैं. हम सांसारिक बंधनों से, वृक्ष से अलग हुए फल की भांति अलग हो जाएं; पर अमरता से नहीं. (६०)

 

एतत्ते रुद्रावसं तेन परो मूजवतोतीहि.

अवततधन्वा पिनाकावसः कृत्तिवासा ऽ अहिसन्नः शिवोतीहि.. (६१)

हे रुद्र! आप अपने बचे हुए हवि-भाग को साथ ले कर मूंजवत पर्वत पार कर जाइए. आप अपना धनुष कपड़ों से ढक दीजिए. आप कल्याण करने वाले हैं. आप पर्वत को पार कर के पधार जाइए. (६१ )

 

त्र्यायुषं जमदग्नेः कश्यपस्य त्र्यायुषम्. 

यद्देवेषु त्र्यायुषं तन्नो अस्तु त्र्यायुषम् .. (६२)

जमदग्नि की तीन अवस्थाएं हैं. कश्यप की तीन अवस्थाएं हैं. देवताओं की तीन अवस्थाएं हैं. हमारी भी ( वैसी ही ) तीन अवस्थाएं हों. (६२)

 

शिवो नामासि स्वधितिस्ते पिता नमस्ते अस्तु मा मा हि सीः.

निवर्त्तयाम्यायुषेन्नाद्याय प्रजननाय रायस्पोषाय सुप्रजास्त्वाय सुवीर्याय.. (६३)

आप का नाम ही शिव (कल्याणकारी) है. धारदार शस्त्र आप के पिता हैं. आप को हमारा नमन. आप हमें कभी कष्ट न दें. हम आयु, अन्न, प्रजनन, धन व पोषण के लिए आप से निवेदन करते हैं. हम अच्छी संतान एवं अच्छे वीर्य के लिए आप से निवेदन करते हैं. (६३)

॥ वेद ॥