अथ अष्टविंशः अध्यायः ।
श्रीभगवान् उवाच ।

परस्वभावकर्माणि न प्रशंसेत् न गर्हयेत् ।
विश्वम् एकात्मकं पश्यन् प्रकृत्या पुरुषेण च ॥ १॥

परस्वभावकर्माणि यः प्रशंसति निन्दति ।
सः आशु भ्रश्यते स्वार्थात् असत्य अभिनिवेशतः ॥ २॥

तैजसे निद्रया आपन्ने पिण्डस्थः नष्टचेतनः ।
मायां प्राप्नोति मृत्युं वा तद्वत् नानार्थदृक् पुमान् ॥ ३॥

किं भद्रं किम् अभद्रं वा द्वैतस्य अवस्तुनः कियत् ।
वाचा उदितं तत् अनृतं मनसा ध्यातम् एव च ॥ ४॥

छायाप्रत्याह्वयाभासा हि असन्तः अपि अर्थकारिणः ।
एवं देहादयः भावाः यच्छन्ति आमृत्युतः भयम् ॥ ५॥

आत्मा एव तत् इदं विश्वं सृज्यते सृजति प्रभुः ।
त्रायते त्राति विश्वात्मा ह्रियते हरति ईश्वरः ॥ ६॥

तस्मात् नहि आत्मनः अन्यस्मात् अन्यः भावः निरूपितः ।
निरूपितेयं त्रिविधा निर्मूला भातिः आत्मनि ।
इदं गुणमयं विद्धि त्रिविधं मायया कृतम् ॥ ७॥

एतत् विद्वान् मदुदितं ज्ञानविज्ञाननैपुणम् ।
न निन्दति न च स्तौति लोके चरति सूर्यवत् ॥ ८॥

प्रत्यक्षेण अनुमानेन निगमेन आत्मसंविदा ।
आदि अन्तवत् असत् ज्ञात्वा निःसङ्गः विचरेत् इह ॥ ९॥

उद्धवः उवाच ।
न एव आत्मनः न देहस्य संसृतिः द्रष्टृदृश्ययोः ।
अनात्मस्वदृशोः ईश कस्य स्यात् उपलभ्यते ॥ १०॥

आत्मा अव्ययः अगुणः शुद्धः स्वयञ्ज्योतिः अनावृतः ।
अग्निवत् दारुवत् देहः कस्य इह संसृतिः ॥ ११॥

श्रीभगवान् उवाच ।
यावत् देह इन्द्रिय प्राणैः आत्मनः संनिकर्षणम् ।
संसारः फलवान् तावत् अपार्थः अपि अविवेकिनः ॥ १२॥

अर्थे हि अविद्यमाने अपि संसृतिः न निवर्तते ।
ध्यायतः विषयान् अस्य स्वप्ने अनर्थ आगमः यथा ॥ १३॥

यथा हि अप्रतिबुद्धस्य प्रस्वापः बहु अनर्थभृत् ।
सः एव प्रतिबुद्धस्य न वै मोहाय कल्पते ॥ १४॥

शोक हर्ष भय क्रोध लोभ मोह स्पृहादयः ।
अहङ्कारस्य दृश्यन्ते जन्म मृत्युः च न आत्मनः ॥ १५॥

देह इन्द्रिय प्राण मनः अभिमानः
       जीवः अन्तरात्मा गुणकर्म मूर्तिः ।
सूत्रं महान् इति उरुधा इव गीतः
       संसारः आधावति कालतन्त्रः ॥ १६॥

अमूलम् एतत् बहुरूप रूपितं
       मनोवचःप्राणशरीरकर्म ।
ज्ञानासिना उपासनया शितेन
       छित्त्वा मुनिः गां विचरति अतृष्णः ॥ १७॥

ज्ञानं विवेकः निगमः तपः च
       प्रत्यक्षम् ऐतिह्यम् अथ अनुमानम् ।
आदि अन्तयोः अस्य यत् एव केवलम्
       कालः च हेतुः च तत् एव मध्ये ॥ १८॥

यथा हिरण्यं स्वकृतं पुरस्तात्
       पश्चात् च सर्वस्य हिरण्मयस्य ।
तत् एव मध्ये व्यवहार्यमाणम्
       नानापदेशैः अहम् अस्य तद्वत् ॥ १९॥

विज्ञानम् एतत् त्रियवस्तम् अङ्ग
       गुणत्रयं कारण कार्य कर्तृ ।
समन्वयेन व्यतिरेकतः च
       येन एव तुर्येण तत् एव सत्यम् ॥ २०॥

न यत् पुरस्तात् उत यत् न पश्चात्
       मध्ये च तत् न व्यपदेशमात्रम् ।
भूतं प्रसिद्धं च परेण यद्यत्
       तत् एव तत् स्यात् इति मे मनीषा ॥ २१॥

अविद्यमानः अपि अवभासते यः
       वैकारिकः राजससर्गः एषः ।
ब्रह्म स्वयञ्ज्योतिः अतः विभाति
       ब्रह्म इन्द्रिय अर्थ आत्म विकार चित्रम् ॥ २२॥

एवं स्फुटं ब्रह्मविवेकहेतुभिः
       परापवादेन विशारदेन ।
छित्त्वा आत्मसन्देहम् उपारमेत
       स्वानन्दतुष्टः अखिल कामुकेभ्यः ॥ २३॥

न आत्मा वपुः पार्थिवम् इन्द्रियाणि
       देवाः हि असुः वायुजलं हुताशः ।
मनः अन्नमात्रं धिषणा च सत्त्वम्
       अहंकृतिः खं क्षितिः अर्थसाम्यम् ॥ २४॥

समाहितैः कः करणैः गुणात्मभिः
       गुणः भवेत् मत्सुविविक्तधाम्नः ।
विक्षिप्यमाणैः उत किं न दूषणम्
       घनैः उपेतैः विगतैः रवेः किम् ॥ २५॥

यथा नभः वायु अनल अम्बु भू गुणैः
       गतागतैः वर्तुगुणैः न सज्जते ।
तथा अक्षरं सत्त्व रजः तमः मलैः
       अहंमतेः संसृतिहेतुभिः परम् ॥ २६॥

तथापि सङ्गः परिवर्जनीयः
       गुणेषु मायारचितेषु तावत् ।
मद्भक्तियोगेन दृढेन यावत्
       रजः निरस्येत मनःकषायः ॥ २७॥

यथा आमयः असाधु चिकित्सितः नृणाम्
       पुनः पुनः सन्तुदति प्ररोहन् ।
एवं मनः अपक्व कषय कर्म
       कुयोगिनं विध्यति सर्वसङ्गम् ॥ २८॥

कुयोगिनः ये विहित अन्तरायैः
       मनुष्यभूतैः त्रिदश उपसृष्टैः ।
ते प्राक्तन अभ्यासबलेन भूयः
       युञ्जन्ति योगं न तु कर्मतन्त्रम् ॥ २९॥

करोति कर्म क्रियते च जन्तुः
       केनापि असौ चोदितः आनिपातात् ।
न तत्र विद्वान्प्रकृतौ स्थितः अपि
       निवृत्त तृष्णः स्वसुख अनुभूत्या ॥ ३०॥

तिष्ठन्तम् आसीनम् उत व्रजन्तम्
       शयानम् उक्षन्तम् अदन्तम् अन्नम् ।
स्वभावम् अन्यत् किम् अपि इहमानम्
       आत्मानम् आत्मस्थमतिः न वेद ॥ ३१॥

यदि स्म पश्यति असत् इन्द्रिय अथ
       नाना अनुमानेन विरुद्धम् अन्यत् ।
न मन्यते वस्तुतया मनीषी
       स्वाप्नं यथा उत्थाय तिरोदधानम् ॥ ३२॥

पूर्वं गृहीतं गुणकर्मचित्रम्
       अज्ञानम् आत्मनि अविविक्तम् अङ्ग ।
निवर्तते  तत् पुनः ईक्षया एव
       न गृह्यते न अपि विसृज्य आत्मा ॥ ३३॥

यथा हि भानोः उदयः नृचक्षुषाम्
       तमः निहन्यात् न तु सद्विधत्ते ।
एवं समीक्षा निपुणा सती मे
       हन्यात् तमिस्रं पुरुषस्य बुद्धेः ॥ ३४॥

एषः स्वयञ्ज्योतिः अजः अप्रमेयः
       महानुभूतिः सकलानुभूतिः ।
एकः अद्वितीयः वचसां विरामे
       येन ईशिता वाक् असवः चरन्ति ॥ ३५॥

एतावान् आत्मसंमोहः यत् विकल्पः तु केवले ।
आत्मन् नृते स्वमात्मानम् अवलम्बः न यस्य हि ॥ ३६॥

यत् नाम आकृतिभिः ग्राह्यं पञ्चवर्णम् अबाधितम् ।
व्यर्थेन अपि अर्थवादः अयं द्वयं पण्डितमानिनाम् ॥ ३७॥

योगिनः अपक्वयोगस्य युञ्जतः कायः उत्थितैः ।
उपसर्गैः विहन्येत तत्र अयं विहितः विधिः ॥ ३८॥

योगधारणया कांश्चित् आसनैः धारण अन्वितैः ।
तपोमन्त्रौषधैः कांश्चित् उपसर्गान् विनिर्दहेत् ॥ ३९॥

कांश्चित् मम अनुध्यानेन नामसङ्कीर्तन आदिभिः ।
योगेश्वर अनुवृत्त्या वा हन्यात् अशुभदान् शनैः ॥ ४०॥

केचित् देहम् इमं धीराः सुकल्पं वयसि स्थिरम् ।
विधाय विविध उपायैः अथ युञ्जन्ति सिद्धये ॥ ४१॥

न हि तत् कुशलात् दृत्यं तत् आयासः हि अपार्थकः ।
अन्तवत्त्वात् शरीरस्य फलस्य इव वनस्पतेः ॥ ४२॥

योगं निषेवतः नित्यं कायः चेत् कल्पताम् इयात् ।
तत् श्रद्दध्यात् न मतिमान् योगम् उत्सृज्य मत्परः ॥ ४३॥

योगचर्याम् इमां योगी विचरन् मत् व्यपाश्रयः ।
न अन्तरायैः विहन्येत निःस्पृहः स्वसुखानुभूः ॥ ४४॥

इति श्रीमद्भागवते महापुराणे पारमहंस्यां
संहितायामेकादशस्कन्धे भगवदुद्धवसंवादे
परमार्थनिर्णयो नाम अष्टाविंशोऽध्यायः ॥ २८॥