अथ द्वादशोऽध्यायः ।
श्रीभगवान् उवाच ।
न रोधयति मां योगः न स्साङ्ख्यं धर्मः एव च ।
न स्वाध्यायः तपः त्यागः न इष्टापूर्तं न दक्षिणा ॥ १॥

व्रतानि यज्ञः छन्दांसि तीर्थानि नियमाः यमाः ।
यथा अवरुन्धे सत्सङ्गः सर्वसङ्ग अपहः हि माम् ॥ २॥

सत्सङ्गेन हि दैतेया यातुधानः मृगाः खगाः ।
गन्धर्व अप्सरसः नागाः सिद्धाः चारणगुह्यकाः ॥ ३॥

विद्याधराः मनुष्येषु वैश्याः शूद्राः स्त्रियः अन्त्यजाः ।
रजः तमः प्रकृतयः तस्मिन् तस्मिन् युगे अनघ ॥ ४॥

बहवः मत्पदं प्राप्ताः त्वाष्ट्रकायाधवादयः ।
वृषपर्वा बलिः वाणः मयः च अथ विभीषणः ॥ ५॥

सुग्रीवः हनुमान् ऋक्षः गजः गृध्रः वणिक्पथः ।
व्याधः कुब्जा व्रजे गोप्यः यज्ञपत्न्यः तथा अपरे ॥ ६॥

ते न अधितश्रुतिगणाः न उपासितमहत्तमाः ।
अव्रतातप्ततपसः मत्सङ्गात् माम् उपागताः ॥ ७॥

केवलेन हि भावेन गोप्यः गावः नगाः मृगाः ।
ये अन्ये मूढधियः नागाः सिद्धाः माम् ईयुः अञ्जसा ॥ ८॥

यं न योगेन साङ्ख्येन दानव्रततपः अध्वरैः ।
व्याख्याः स्वाध्यायसंन्यासैः प्राप्नुयात् यत्नवान् अपि ॥ ९॥

रामेण सार्धं मथुरां प्रणीते
     श्वाफल्किना मयि अनुरक्तचित्ताः ।
विगाढभावेन न मे वियोग
     तीव्राधयः अन्यं ददृशुः सुखाय ॥ १०॥

ताः ताः क्षपाः प्रेष्ठतमेन नीताः
     मया एव वृन्दावनगोचरेण ।
क्षणार्धवत् ताः पुनरङ्ग तासां
     हीना माया कल्पसमा बभूवुः ॥ ११॥

ताः न अविदन् मयि अनुषङ्गबद्ध
     धियः स्वमात्मानम् अदः तथा इदम् ।
यथा समाधौ मुनयः अब्धितोये
     नद्यः प्रविष्टाः इव नामरूपे ॥ १२॥

मत्कामा रमणं जारम् अस्वरूपविदः अबलाः ।
ब्रह्म मां परमं प्रापुः सङ्गात् शतसहस्रशः ॥ १३॥

तस्मात् त्वम् उद्धव उत्सृज्य चोदनां प्रतिचोदनाम् ।
प्रवृत्तं च निवृत्तं च श्रोतव्यं श्रुतम् एव च ॥ १४॥

माम् एकम् एव शरणम् आत्मानं सर्वदेहिनाम् ।
याहि सर्वात्मभावेन मया स्याः हि अकुतोभयः ॥ १५॥

उद्धवः उवाच ।
संशयः श्रुण्वतः वाचं तव योगेश्वर ईश्वर ।
न निवर्ततः आत्मस्थः येन भ्राम्यति मे मनः ॥ १६॥

श्रीभगवान् उवाच ।
सः एष जीवः विवरप्रसूतिः
     प्राणेन घोषेण गुहां प्रविष्टः ।
मनोमयं सूक्ष्मम् उपेत्य रूपं
     मात्रा स्वरः वर्णः इति स्थविष्ठः ॥ १७॥

यथा अनलः खे अनिलबन्धुः ऊष्मा
     बलेन दारुण्यधिमथ्यमानः ।
अणुः प्रजातः हविषा समिध्यते
     तथा एव मे व्यक्तिः इयं हि वाणी ॥ १८॥

एवं गदिः कर्मगतिः विसर्गः
     घ्राणः रसः दृक् स्पर्शः श्रुतिः च ।
सङ्कल्पविज्ञानम् अथ अभिमानः
     सूत्रं रजः सत्त्वतमोविकारः ॥ १९॥

अयं हि जीवः त्रिवृत् अब्जयोनिः
     अव्यक्तः एकः वयसा सः आद्यः ।
विश्लिष्टशक्तिः बहुधा एव भाति
     बीजानि योनिं प्रतिपद्य यद्वत् ॥ २०॥

यस्मिन् इदं प्रोतम् अशेषम् ओतं
     पटः यथा तन्तुवितानसंस्थः ।
यः एष संसारतरुः पुराणः
     कर्मात्मकः पुष्पफले प्रसूते ॥ २१॥

द्वे अस्य बीजे शतमूलः त्रिनालः
     पञ्चस्कन्धः पञ्चरसप्रसूतिः ।
दश एकशाखः द्विसुपर्णनीडः
     त्रिवल्कलः द्विफलः अर्कं प्रविष्टः ॥ २२॥

अदन्ति च एकं फलम् अस्य गृध्रा
     ग्रामेचराः एकम् अरण्यवासाः ।
हंसाः यः एकं बहुरूपम् इज्यैः
     मायामयं वेद सः वेद वेदम् ॥ २३॥

एवं गुरु उपासनया एकभक्त्या
     विद्याकुठारेण शितेन धीरः ।
विवृश्च्य जीवाशयम् अप्रमत्तः
     सम्पद्य च आत्मानम् अथ त्यज अस्त्रम् ॥ २४॥

इति श्रीमद्भागवते महापुराणे पारमहंस्यां
संहितायामेकादशस्कन्धे श्रीकृष्णोद्धवसंवादे
द्वादशोऽध्यायः ॥ १२॥